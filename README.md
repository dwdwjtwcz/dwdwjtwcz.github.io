# Orangutany
Orangutany to duże małpy człekokształtne zamieszkujące tylko dwie wyspy w południowo-wschodniej Azji – Sumatrę i Borneo. Mają długą sierść, koloru rudoczerwonego. Występuje u nich silny dymorfizm płciowy, masa ciała dojrzałych samców może osiągnąć 100kg, samice są o około połowę mniejsze. Aktywne seksualnie samce posiadają charakterystyczne, silnie wykształcone talerze policzkowe oraz worek gardłowy. Kończyny górne  są 1,5 razy dłuższe od kończyn dolnych.

Zamieszkują podmokłe lasy tropikalne, położone zazwyczaj do wysokości 500 m n.p.m. Prowadzą dzienny, nadrzewny tryb życia. Dobrze się wspinają, używając czterech kończyn, w koronach drzew (tzw. brachiacja). Po ziemi poruszają się na czterech kończynach.

Żywią się głównie owocami, liśćmi drzew, korą, kwiatami i pokarmem zwierzęcym (owadami a nawet drobnymi ssakami). Przy zdobywaniu pokarmu wykorzystują narzędzia.

Samce prowadzą samotniczy tryb życia, samice można zazwyczaj spotkać wraz z jej dziećmi. W czasie gdy na drzewach dojrzewają owoce, można spotkać kilka osobników w jednym miejscu.  Większość dnia poruszają się w koronach drzew w poszukiwaniu pokarmu, w porze południowej odpoczywają. Noce spędzają w gniazdach budowanych każdego wieczoru w koronach drzew.

Dożywają nawet 50 lat, średnio żyją ok. 35 – 40 lat. Dojrzałość osiągają w wieku 8-10 lat. Rodzą jedno dziecko (ważące około 1,5 kg), po trwającej 254 dni ciąży, które jest całkowicie uzależnione od opieki matki do 5 roku życia, do wieku 8-9 lat pozostaje przy matce. Samica rodzi młode mniej więcej co 6-7 lat.

Orangutany inteligencją dorównują kilkuletnim dzieciom. Szybko się uczą. Są najmniej agresywnymi małpami i charakteryzują się przyjaznym nastawieniem.

Pełnią bardzo ważną rolę w ekosystemie  – w istotny sposób przyczyniają się do rozsiewania nasion wielu gatunków drzew.
